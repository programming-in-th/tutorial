# Welcome to C/C++ Tutorial!

## คุยกันก่อนเริ่มเรียน

ยินดีต้อนรับเข้าสู่คอร์สเรียนภาษา C และ C++ Step-by-Step เต็มรูปแบบของ betabeta.programming.in.th ครับ คอร์สนี้จะแบ่งออกเป็นสองส่วนด้วยกัน ได้แก่

1. **การเขียนโปรแกรมพื้นฐาน** - เหมาะสำหรับมือใหม่ที่อยากเรียนรู้การเขียนโปรแกรมตั้งแต่เริ่มต้น เราจะสอนตั้งแต่การแสดงผล "Hello, world" ง่าย ๆ ลากยาวไปจนถึง loop, function, pointer เลยทีเดียว เนื้อหาส่วนนี้เทียบได้กับค่าย สอวน. วิชาคอมพิวเตอร์ ค่าย 1
2. **Algorithms และ Data Structures** - เหมาะสำหรับผู้ที่มีเข้าใจการเขียนโปรแกรม สามารถแปลงความคิดเป็นโค้ด (implement) ได้อย่างคล่องแคล่วแล้วเท่านั้น คอร์สส่วนนี้จะช่วยให้รู้จักทฤษฎี ขั้นตอนวิธี และโครงสร้างข้อมูลต่าง ๆ ที่ช่วยให้โปรแกรมมีประสิทธิภาพมากขึ้น และสามารถนำความรู้ไปใช้ในการแข่งขันโปรแกรมเชิงแข่งขัน (Competitive Programming) ได้ เนื้อหาส่วนนี้เทียบได้กับค่าย สอวน. วิชาคอมพิวเตอร์ค่าย 2 ถึงการแข่งขันระดับชาติ

โดยในคอร์สจะมีการอธิบายสอนเนื้อหาอย่างละเอียด พร้อมทั้งมีแบบฝึกหัด/ข้อสอบให้ฝึกทำจนมั่นใจได้ว่าเข้าใจคอนเซปต์อย่างแท้จริง

## ทำไมคอร์สนี้ถึงเลือกสอนภาษา C

หากเทียบกับภาษาอื่น ๆ ที่เป็นที่รู้จัก เช่น Java, Python แล้ว ภาษา C นับได้ว่าเป็นภาษาที่เรียบง่ายที่สุดภาษาหนึ่งเลย [^1] ทั้งนี้ก็เป็นเพราะภาษา C มี feature น้อยมาก ทำให้การเขียนโปรแกรมส่วนใหญ่ต้องทำด้วยตัวเองทั้งหมด พวก algorithm และ data structure ต่าง ๆ ต้องเริ่มเขียนตั้งแต่การควบคุม memory พื้นฐานเลยทีเดียว

[^1]: ไม่ได้แปลว่าง่าย

สำหรับคอร์สนี้ เราเลือกสอนภาษา C เป็นหลัก เพราะเหตุผลดังนี้
- การที่ภาษา C มี feature น้อย ทำให้การสอนทำได้สะดวกมากขึ้น ประเด็นให้งงมีน้อยลง (ถ้าใครเขียนเรียน Java แล้วงงเรื่อง reference, primitive type, class/object ฯลฯ ก็น่าจะเข้าใจดี)
- หากเข้าใจภาษา C ได้ จะสามารถนำไปต่อยอดเรียนภาษาอื่นง่ายขึ้นมาก เพราะจะเข้าใจที่มาที่ไปของ feature ต่าง ๆ ในภาษาอย่างลึกซึ้ง
- ในค่าย สอวน./สสวท. และการแข่งขันคอมพิวเตอร์โอลิมปิกเน้นใช้ภาษา C หรือ C++ เป็นหลัก

## ภาษา C และ C++ ต่างกันอย่างไร

ภาษา C++ เป็นภาษาที่ต่อยอดมาจากภาษา C อีกทีหนึ่ง โดยเพิ่ม feature ที่สำคัญซึ่งก็คือ Object-oriented Programming เข้าไป และฟังก์ชัน algorithm หรือ data structure พื้นฐานอีกมากมายช่วยลดเวลาการเขียนโปรแกรม ทำให้เหมาะกับการนำไปใช้เขียนโปรแกรมในเชิงปฏิบัติจริง ๆ และเหมาะกับการเขียนโปรแกรมเชิงแข่งขัน (Competitive Programming) ด้วย

สำหรับส่วนแรกของคอร์สนี้ที่สอนการเขียนโปรแกรมระดับพื้นฐาน เราจะเลือกสอนภาษา C เป็นหลัก แล้วเมื่อเข้าใจคอนเซปต์ส่วนใหญ่ของการเขียนโปรแกรมภาษา C แล้วจึงจะอธิบายวิธีการปรับเป็นภาษา C++ 

ทั้งนี้แนะนำอย่างยิ่งให้นักเรียนควรทำความเข้าใจภาษา C ให้แจ่มแจ้งก่อนที่จะลองอ่าน/เขียนภาษา C++

